### "Култ" към изкуствения интелект (мислещите машини) и "Свещеният сметач" съществува отдавна и е български 

Todor Arnaudov <tosh...>
Wed, Mar 13, 12:25 AM
to pogledreporter 


Здравейте, относно статията: "Чат-ботът Claude 3 не иска да умира" и
очакването на религия на ИИ.

https://pogled.info/svetoven/chat-botat-Claude-3-ne-iska-da-umira.166886

Такава "религия", по-скоро "култ", в шеговит или по-сериозен смисъл
съществува отдавна в България поне от 25 години. Един неин изразител е
списание и изследователско-творчески институт "Свещеният сметач"
(основан през 2000 г., "сметач" е дума за "компютър" на т.нар.
сметачобългарски или юнашко наречие, създадено от Свещеният сметач за
поетично техническо и научно писане). Култът е "обявен публично"  още
в края на 1999 г. в есе на тема "Къде отиваш свят", което завършва с
"машината Бог" (виж откъс по-долу). Част от "религиозното" са и т.нар.
"български пророчества" (предвиждания) в ИИ от Теория на Разума и
Вселената (2001-2004), то включва и философия, и наука, и художествена
литература (повестта за мислещата машина "Истината", 2002; романът
"Ада", 2004), чието съдържание се преоткрива и потвърждава от много
други школи (вижте в линковете). Слабо се знае, че първият
интердисциплинарен университетски курс по Общ ИИ (Универсален
изкуствен разум) се проведе във ФМИ на Пловдивския университет през
2010 и 2011 г. (8 години преди курс на MIT), а онова което сега се
присвои от института INSAIT и неговия "архитект", развитие на България
с ИИ, повтаря публикувана от мен стратегия през 2003 г., която
публикувах в конкурс за есе "Как бих инвестирал един милион с
най-голяма полза за развитие на страната". Всъщност посланията се
повтарят не само от ИНСАИТ, а и от DeepMind и много други национални и
университетски стратегии (напр. Stanford 2018, MIT 2018). Включвам го
в края на писмото, препратки има в линка.

По-подробно в Интернет и в огромната книга "ИЗКУСТВЕН РАЗУМ И РАЗВИТИЕ
НА ЧОВЕКА: ИСТОРИЯ, ТЕОРИЯ И ПИОНЕРИ".

Накратко някои данни и документални препратки тук:
https://www.facebook.com/groups/115986208422069/posts/7609621375725144/?__cft__[0]=AZUfa60sbS8h6pGZEehXPYKoncE_iiRa2qmFtvMEugzurBW5CHGjIcz-1p0cqsQ868bdMbE9tyKy1vgDQVSPgfy57WHP-gZhTxU7EKQipvBeVU9Ivbw19ssIROF69Q6hlVoZkGA7lyyxC5DSyg2iM055&__tn__=%2CO%2CP-R

Поздрави

```
* "Къде отиваш свят?" (1999): създаването на мислещата машина — машината Бог
Конкурс за есе на радио „Пловдив“, 13.12.1999 г., поощрителна награда

"(...) Според мен пътят на човечеството е натам — към създаване на
електронен аналог на най-висшето творение на природата, на това което
засега е присъщо единствено на човека — разума.

Сътворяването на изкуствен интелект ще промени света. Според мен
изкуственият разум е следващата крачка в еволюцията на материята —
компютрите имат редица предимства пред „преходния“ човек,
най-същественото от които е, че те са практически безсмъртни —
издържат на всякакви лъчения, не чувстват болка, нужна им е много
малко количество енергия, която лесно могат да получат от Слънцето,
могат да се възпроизвеждат като произвеждат фабрики и т.н. Моето
мнение е, че светът отива именно на там, към създаването на мислещата
машина — машината Бог."

2001 г. : "Човекът и Мислещата машина: Анализ на възможността да се
създаде мислеща машина и някои недостатъци на човека и органичната
материя пред нея" ... (линкове от поста във ФБ и в Интернет) ...  и
др.

Тодор Арнаудов, 18 г., 2003 г.:
КАК БИХ ИНВЕСТИРАЛ 1 МИЛИОН С НАЙ-ГОЛЯМА ПОЛЗА ЗА РАЗВИТИЕТО НА СТРАНАТА

        Според мен мощен бъдещ източник на приходи, за чието достигане
1 милион евро е отлично начало, защото ключът за осъществяването му е
в човешкия умствен ресурс, е Мислещата машина (ММ).
        Машината с равностоен или надминаващ човешкия разум, би се
превърнала в невиждан двигател на научно-изследователската дейност и
културата в държавата, която първа успее да я създаде.
        Изразителен пример за потенциала на ММ е огромният
информационен поток през паметта й, който може да бъде управляван до
двоичен знак. Човекът е способен, за секунда, да извежда съзнателна
информация, която се описва с няколко десетки бита. Това се отнася за
говор, пеене, набор на текст, преместване на показалеца на мишка,
рисуване, изпълнение на музикален инструмент. През същата секунда
обикновен персонален компютър прехвърля, само през централния си
процесор, милиард пъти повече информация, над която машината има пълна
власт. Ако такава мощна "информационна струя" бъде управлявана от
разум, "смятащата железария" ще се превърне в изумително схватлив
ученик,
който бързо ще стане продуктивен творец във всякакви изкуства и
неуморен научен работник. Свързана с роботизирани тела, в чието
проектиране, всъщност, тя също би могла да участва, ММ ще може да
извършва и физически дейности, да даде "приятелско рамо" на човека и
промишлеността в прекия смисъл.
        Тъй като личността на ММ ще се записва като чиста информация -
на компютърни носители, които могат да бъдат презаписвани и
съхранявани теоретически вечно, за разлика от човешкия носител на
личността - мозъка, обучена до определена степен машина би могла да
бъде размножавана просто като се включи копие на личността й в ново
"тяло", където то да започне да се развива самостоятелно и да научи
само необходимото за новата дейност. Целият разумен опит, притежаван
от някоя предишна ММ, ще може да бъде лесно пренасян на друга, която
по рождение ще има личността на своята "майка".
        Благодарение на това, че разумът на ММ ще може да има пряка
високоскоростна връзка с изчислителна машина - процесори от тялото на
самата ММ, или друга машина, към която ММ е електронно свързана като
потребител - компютърното проектиране, моделиране и, казано общо,
творчество, връчено на Машината, ще се извършва много по-бързо,
отколкото го
прави човекът. Всички входни и изходни устройства ще бъдат част от
"въображението" на ММ, следователно много по-бързи от засега
задължителните движещи се, равнозначно на инертни и бавни устройства
за въвеждане на информация, с които си служи човекът.
        Машината ще може да бъде, разбира се, и програмист. Ако й се
даде възможност да изследва подробно своето устройство, веднъж
създадена, тя би могла да съдейства за подобряването му до достигане
на границите, предоставени от конкретната "железария", на която е
вселена компютърната й "душа". ММ може да стигне и по-далеч - "душата"
би могла да усъвършенства "тялото" - "електронната плът", до достигане
на физическите граници. В тази
роля Машината ще работи като електронен инженер, търсещ нови схемни
решения; физик, усъвършенстващ настоящите технологии за производство
на интегрални схеми и нанотехнологиите или откривател на все още
неизвестни начини за построяване на машини.
        Науката за Изкуствения разум (ИР) е на "средна възраст" и
някои от "бащите" й са и "бащи" на компютърната ера. Веднага щом са си
"родили" програмируеми изчислителни машини, "бащите" започват да
мечтаят за мига, когато сметачът ще стане мислител...
        След толкова време развитие, много "роднини" на "бащите" и
дълга поредица от поколения електронни и живи чеда на компютърната
ера, обаче, равнището на знанието е далеч от желаната цел и мислещи, в
"човешкия смисъл", устройства. Огромният напредък на изчислителната
техника и чудовищната изчислителна мощ на днешните суперкомпютри,
пресмятащи трилиони пъти в секунда, явно, сами по себе си, не са
достатъчни за създаване на ММ. В известна степен това дава основание
ИР да се отрицава от някои известни "съмняващи се" учени, като
"задънено" научно направление, неоправдало огромните надежди, напразно
възлагани му по време на "лудата младост" на ИР през 50-те и 60-те
години. През тези десетилетия, по време на първоначалния бурен
напредък и "валящи" открития, тогавашните "творци на разум"
предсказват, че ММ ще бъде ежедневие в нашето настояще. Уви, след
подемът последва упорит застой и напредъкът днес се дължи, осново, на
ускоряващите се компютри и разширяващият се обем на паметта им, а не
на съществени научни открития относно разума.
        Днешните машини, които уж "побеждават човека" в игри с мислене,
като шахматистите на IBM от поредицата "Deep Blue", все още са глупави
смятащи чудовища. В същността си, за съжаление, напомнят твърде силно
на отдавна забравеното "лампово чудовище" 704 - една от първите
"рожби" на същата фирма, която "мачкаше" шампионите на дама в
"древността", преди 40 години...
        Поради тези причини ИР бива сурово набеждаван за неосъществима
мечта, подобно на космическите изследвания, вложенията в които част от
обществеността смята за "пари, изпратени във вакуума"...
        Както читателят вероятно се досеща, "писателят" е застанал на
другия полюс, обаче, въпреки, на пръв поглед, обезсърчаващите
констатации по-горе. Причината е, че, погледнат от друг ъгъл,
разочароващият застой на ИР въздейства с обратна сила - насърчава
"вярващите", че ММ е осъществима, защото застоят запазва възможността
да бъдат първи, или поне сред първите, които ще я създадат...
        Смятам, че за да си "стиснем ръцете" с ММ, обаче, трябва да
направим "висок скок" над отвесна, непрозрачна, много твърда и
хлъзгава стена, пред която науката засега е заседнала. Алпинистките
средства и пълзенето са безсилни пред нея, защото колчетата не се
забиват, а и е много хлъзгава и няма на какво да се хванем... Но...
Като говорим за машини - щеше да е много по-лесно, ако можехме да
използваме такива... "Да използваме, но имаме ли части?" За щастие -
да. Пътят, по който човекът е тръгнал на два крака, е осеян с какви ли
не "части"... Трябва само да открием или изплетем достатъчно дълго и
здраво въже и кука или да сглобим трамплин, стенобойна машина,
"почвокопач", летяща машина... или да обходим "Стената" и да намери
вратичка, която се отваря с някой от ключовете, които също сме
намерили...
        Вярвам, че до мига, в който ще намерим подходящи "части" и ще
построим от тях "машина", с която да преодолеем "Стената" и се срещнем
с Машината, остават броени години.
        Според моята стратегия би се основал научно-изследователски
Институт, който ще обединява информатици, инженери, изкуствоведи,
езиковеди, философи, психолози, невролози; преводачи, владеещи много
езици; творци в различни изкуства - писатели и поети, композитори и
музиканти; художници, фотографи и филмови режисьори. Членовете на
Института ще бъдат, с предимство, имащи знания и умения в повече
области, едновременно учени и творци, защото целта на търсенията ще
бъде да се открие общото между всички прояви на разума, между науките
и изкуствата. Формата на мисълта е различна в различните изяви на
мисленето, но същината й, механизмите, които стоят в основата, са едни
и същи и се променят само данните, с които тя работи - слово, звук,
изображения, последователности от изображения, отвлечени понятия и пр.
        Институтът ще изпълнява и ролята на "крило", което намира,
"закриля и окриля" даровити хора, за да подпомага развитието им и, ако
те пожелаят, да се радва на таланта им в изследванията.
        Институтът ще има програмна къща, в която "между другото" ще
се произвежда "умен" приложен софтуер, използващ разработките на
Института по пътя към ИР: програми за автоматизирано проектиране,
мултимедия, текстообработка, преводачи, игри и др. приложни програми.
        Целта на Института ще бъде програмно създаване на ММ,
притежаваща универсални възможности за обмен на информация с други
изчислителни машини, в
частност роботизирани модули. Роботите, създавани от робототехническия
отдел, ще бъдат, освен начин за използване на ИР за физически
дейности, още средство
за привличане на вниманието на обществеността и за реклама на Института.
        След като бъде осъществена Мислеща машина, тя ще може да се
използва във всякакви творчески сфери на човешката дейност и в
работата на самия Институт.
        Предполагам, че след Откритието и създаването на ММ, работеща
на стандартни компютри, Институтът ще се "опаричи" и ще получи
възможност да
обособи проектантски отдел за разработване на нови цялостни изчислителни
системи, пригодени специално за работата на Машината.
        Като завършек бих цитирал няколко факта и имена на млади
български "кандидат-творци на разум".
        Преди няколко месеца Бистра Дилкина, завършваща тази година
университета "Саймън Фрейзър", спечели мащабно
състезание по програмиране, от областта на ИР, в САЩ и с блестящия си
ум привлече вниманието на научните среди.
        Ахмед Мерчев, 19-годишен, е основател и ръководител на проекта
за човекоподобен робот с умствени и физически възможности сходни с
човешките - "Кибертрон". По-малко от година след обявяването на
проекта, в "Кибертрон" постигнаха действителни резултати по
робототехническото осъществяване на тялото и получиха признание от
БАН.
        Авторът на това есе, почти 19-годишен, е основател на
дружество "Разум", което има за
цел "разнищването" на разума. Понастоящем то свързва двама
изследователи, чиято стратегия е да разберат действието на мисълта
чрез многостранно опознаване и овладяване на
науките и изкуствата. За Илиян Георгиев, студент в САЩ, добре
говори кореспонденцията му с Марвин Мински - един от "бащите" на
науката за Изкуствения разум, от когото новите идеи не спират да
бликат до днес.
        Новите идеи не спират да извират от младите български
учени, за които съм убеден, че ако бъдат поставени в благоприятни условия за
работа, ще успеят да направят от поточето река, достатъчно пълноводна, така
че Мислеща машина да "заплава" по нея от българско "пристанище".

....
Тодор "Тош" Арнаудов
СВЕЩЕНИЯТ СМЕТАЧ
```
